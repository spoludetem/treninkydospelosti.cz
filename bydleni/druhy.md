---
layout: base
---

# Druhy bydlení

| Bydlení s oporou dospělých: | Bydlení bez opory dospělých: |
| --------------------------- | ---------------------------- |
| - u rodičů či příbuzných    | - internát/Domov mládeže     |
| - dětský domov              | - vysokoškolská kolej        |
| - dům na půli cesty         | - ubytovna                   |
| - azylový dům               | - nájem/podnájem nebo zakoupený byt |
|                             | - noclehárna                 |

## Dům na půli cesty

### Co to znamená?

Ubytování v zařízeních, jejichž účelem je poskytnout časově omezenou službu (obvykle max. na 1 rok) těm, kdo se ocitli v obtížné situaci – tedy například mladým lidem, kteří odcházejí z dětských domovů a jsou bez rodinného a sociálního zázemí. Služba Domů na půli cesty (DPC) spočívá jak v poskytnutí ubytování, tak v praktické pomoci s nalezením vhodného zaměstnání a vlastního bydlení.

### Kdy to je vhodné?

V případě, že se nemůžeš vrátit k rodině, nepokračuješ ve studiu (tudíž nemůžeš využít ani bydlení v DD, ani ubytování poskytované školou). Toto řešení je navíc velice vhodné v případě, že se necítíš dostatečně samostatný a rád bys využíval/a pravidelnou pomoc a radu dospělých.

### Co můžeš očekávat?

Různí se podle objektu – od jednolůžkových garsonek se společnou kuchyní a sociálním zařízením, až po vícelůžkové apartmány s vlastní koupelnou. Je zde zajištěna přítomnost odborníků, kteří se ti budou individuálně věnovat, aby ti pomohli co nejlépe řešit tvoji konkrétní situaci. Bude se od tebe očekávat, že s nimi budeš aktivně spolupracovat.

### Co naopak čekat nemůžeš?

Že zde můžeš bydlet, jak dlouho chceš a že se nemusíš snažit nalézt si práci a vlastní bydlení. Nečekej úplnou volnost – jednotlivé DPC mají obvykle své ubytovací řády a smluvní podmínky, ke kterým se zavážeš smlouvou a které potom musíš dodržovat.

### Co musíš splnit?

Praktické podmínky se různí (obvykle požadováno vyřízení sociálních dávek, lékařské potvrzení o bezinfekčnosti, bez závislostí), věkové omezení 16-26 let. Tyto domy jsou často plně obsazené, proto je třeba vybraný dům dostatečně včas kontaktovat a domluvit se nejlépe osobně, kdy a jak se k pobytu přihlásit.

### Co bys měl/a ještě vědět?

Měsíční finanční náklady (nájemné, případně i stravné) se různí. V průběhu tvého pobytu v DPC s tebou zároveň průběžně pracují na tom, jak zvýšit tvoje předpoklady pro úspěšné získání zaměstnání (nácvik praktických dovedností, rekvalifikační kurzy apod.). Nezapomínej na to, že se jedná o dočasné řešení tvého bydlení. Za pomoci dospělých by sis měl připravit plán, jak své bydlení řešit po odchodu z DPC.

### Kdo a kde ti poradí více?
Dětské domovy s domy na půli cesty v jejich okrese či kraji často spolupracují. Poradit, zda by tato forma bydlení byla vhodná, ti může i sociální pracovnice nebo kurátor.

## Azylový dům

### Co to znamená?

Azylové domy (AD) slouží k ubytování lidem bez domova, kteří se z různých příčin ocitli v obtížné situaci a kteří ji nejsou schopni sami bez cizí pomoci řešit. Poskytují služby zajišťující minimální životní standard, často jejich péče zahrnuje i denní aktivity (pracovní terapie) a sociální poradenství.

### Kdo a kde ti poradí více?

Aktuální adresář azylových domů v ČR je ke stažení na [www.azylovedomy.cz](http://www.azylovedomy.cz)

Další informace nalezneš také na stránkách neziskových organizací, které azylové domy provozují ve více městech:

* [www.charita.cz](http://www.charita.cz)
* [www.armadaspasy.cz](http://www.armadaspasy.cz)
* [www.slezskadiakonie.cz](http://www.slezskadiakonie.cz).

## Ubytovna

### Ubytovny podnikové neboli zaměstnanecké

Ubytovny v nich zajišťují svým zaměstnancům někteří zaměstnavatelé.

### Ubytovny komerční

V zásadě se jedná o levné hotely (někdy nazývané hotelové domy nebo ubytovny hotelového typu) poskytující ubytování v jedno i několikalůžkových pokojích za úhradu.

## Nájem

Nájem vzniká, pronajímá-li vlastník bytu (pronajímatel) svůj byt nebo jeho část jiné osobě (nájemci). Pozor – pokud není smlouva uzavřena písemně, ale pouze ústně, je naprosto neplatná!

## Podnájem

Podnájem je dočasným bydlením v bytě, který má někdo jiný v nájmu (tj. má nájemní smlouvu s přímým vlastníkem) a momentálně jej nepotřebuje. Je možné si podpronajmout celý byt, či jen pokoj. Nájemce bytu, který chce přenechat byt nebo jeho část do podnájmu, k tomu musí mít písemný souhlas majitele bytu. Vztah mezi nájemcem bytu a jeho dočasným uživatelem (podnájemcem neboli podnájemníkem) upravuje podnájemní smlouva, která by měla být v zájmu jistoty uzavřena písemně.

## Noclehárna

Poskytuje základní podporu a pomoc osobám, které se ocitly bez přístřeší (možnost umýt se, vyměnit si oblečení, nocleh, případně stravu - za úhradu, za odvedenou práci, někdy také zdarma).
