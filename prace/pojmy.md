---
layout: base
---

# Práce - Pojmy

## Minimální mzda

Je nejméně peněz, které můžeš dostat zaplacené za svoji práci. Jde o částku oficiálně stanovenou pro celou Českou republiku, **tato částka se každý rok mění!** V roce 2018 je základní sazba hrubé minimální mzdy pro stanovenou týdenní pracovní dobu 40 hodin činí 11 000 Kč za měsíc nebo 73,20 Kč za hodinu.

## Čistá mzda

Je částka, která je již bez povinných odvodů (zdravotní pojištění a sociální pojištění).

## Hrubá mzda

Bývá nabídnuta při hledání zaměstnání a je vždy vyšší než čistá mzda. Skládá se z povinných odvodů státu (zdravotní pojištění a sociální pojištění) a toho, co opravdu dostaneme.

## Pracovní smlouva

Pracovní smlouva se uzavírá písemně, nezapomeňte si ji proto před podpisem důkladně přečíst. Jedno vyhotovení zůstane vám, druhé si ponechá zaměstnavatel. V pracovní smlouvě musí být podle zákoníku práce uvedeny tři zákonné náležitosti:

1. druh práce
2. místo výkonu práce
3. den nástupu do zaměstnání

Mimo ně do smlouvy patří i označení zaměstnavatele (název, sídlo) a osobní údaje zaměstnance (jméno, bydliště, rodné číslo nebo datum narození).

## DPP

Se zaměstnavatelem nebo zaměstnavateli můžete uzavřít jednu nebo více dohod o provedení práce (DPP). Celkový rozsah vaší práce nesmí u jednoho zaměstnavatele v kalendářním roce přesáhnout 300 hodin. V případě, že si za jeden kalendářní měsíc u jednoho zaměstnavatele vyděláte méně jak 10 000 Kč, neplatíte zdravotní ani sociální pojištění (pokud s vyděláš 10 001 Kč, už se z dohody odvádí zdravotní a sociální pojištění).

**!!! POZOR !!!**

Člověk, který má v daném měsíci příjem **pouze z dohody o provedení práce s odměnou do deseti tisíc a za kterého neplatí zdravotní pojištění stát, se musí do osmi dnů přihlásit zdravotní pojišťovně a zdravotní pojištění zaplatit** – jako osoba bez zdanitelných příjmů (OBZP). Zdravotní pojištění v takovém případě dělá 13,5 procenta z minimální mzdy (ta v roce 2016 dosahuje 9900 korun), ve výsledku tedy 1337 korun měsíčně. Zdravotní pojištění je třeba zaplatit vždy do osmého dne následujícího měsíce, například za březen do osmého dubna. Z obliga jsou lidé, kteří mají zdravotní pojištění placené státem (studenti, matky na mateřské nebo rodičovské dovolené aj.). !**Exekutor** bere i z DPP!

## DPČ

Dohoda o pracovní činnosti (DPČ) se sjednává převážně v případě zástupů nebo pracovních poměrů na kratší pracovní úvazek. Rozsah práce může na rozdíl od dohody o provedení práce překročit 300 hodin v jednom kalendářním roce. Na druhou stanu ovšem není možné, aby rozsah odpracované doby překročil 20 hodin týdně. Toto omezení platí pro celé období, na které je DPČ uzavřena, nejdéle však na 52 týdnů. V případě, že si za jeden kalendářní měsíc vyděláte méně než 2 500 Kč, neplatíte zdravotní ani sociální pojištění. Jestli ale v daném **měsíci nemáte jiný příjem, ze kterého se zdravotní pojištění platí**, a nehradí vám ho stát, **musíte se přihlásit zdravotní pojišťovně a pojištění zaplatit. Stejně jako u DPP** je třeba zdravotní pojištění zaplatit vždy do osmého dne následujícího měsíce, například za březen do osmého dubna. Z nevztahuje se na lidi, kteří mají zdravotní pojištění placené státem (studenti, matky na mateřské nebo rodičovské dovolené aj.).

## Rejstřík trestů

Vede evidenci osob pravomocně odsouzených soudy v trestním řízení a dále evidenci jiných významných skutečností pro trestní řízení. Údaje z evidence (tzv. výpis z rejstříku trestů) slouží k prokazování tvé bezúhonnosti.
Sociální pojištění – Platí se státu, slouží k úhradě starobních, invalidních, sirotčích důchodů, dávek nezaměstnanosti, náhrad mzdy za nemoc apod. Odváděno se mzdou. V případě, že pracuješ na živnostenský list, musíš platit sám/a!
Zdravotní pojištění – Zdravotní pojištění je povinné pro každého občana České republiky. Buď si ho hradí sám (pracuje na živnostenský list), nebo je za něj placeno státem (děti, studenti, důchodci, apod.). Každý pojištěný má nárok na bezplatnou základní zdravotní péči.

## Úřad práce (ÚP)

Prodloužená ruka Ministerstva práce a sociálních věcí, která působí v každém větším městě. Má povinnost evidovat nezaměstnané a pomoct při hledání práce v celé České republice i v zahraničí. Úřad zároveň poskytuje podporu v nezaměstnanosti a spolupracuje s Českou správou sociálního zabezpečení. Dále pomáhá i s rekvalifikacemi a se založením živnosti. [www.portal.mpsv.cz/upcr](http://www.portal.mpsv.cz/upcr)

## Pracovní doba

Doba, v níž je zaměstnanec povinen vykonávat pro zaměstnavatele práci; maximálně 40 týdně; osoby mladší 16 let maximálně 30 hodin týdně s tím, že pracovní doba v každém pracovním dni nepřesáhne 6 hodin; pracujících v podzemí při těžbě uhlí, rud a nerudných surovin, v důlní výstavbě a na báňských pracovištích geologického průzkumu činí nejvýše 37,5 hodiny týdně.

## Pracovní směna

Část stanovené týdenní pracovní doby bez práce přesčas, kterou je zaměstnanec povinen na základě předem stanoveného rozvrhu pracovních směn odpracovat v rámci 24 hodin po sobě jdoucích.

## Třísměnný pracovní režim/provoz

Režim práce, v němž se zaměstnanci vzájemně střídají v rámci 24 hodin po sobě jdoucích ve třech směnách; maximálně 37,5 hodiny týdně

## Dvousměnný pracovní režim/provoz

Režim práce, v němž se zaměstnanci vzájemně střídají ve dvou směnách v rámci 24 hodin po sobě jdoucích; maximálně 38,75 hodin týdně.

## Nepřetržitý pracovní režim/provoz

Režim práce, v němž se zaměstnanci vzájemně střídají ve směnách v rámci 24 hodin po sobě jdoucích v nepřetržitém provozu zaměstnavatele; maximálně 37,5 hodiny týdně.

## Práce přesčas/přesčasová práce

Práce konaná zaměstnancem na příkaz zaměstnavatele nebo s jeho souhlasem nad stanovenou týdenní pracovní dobu vyplývající z předem stanoveného rozvržení pracovní doby a konaná mimo rámec rozvrhu pracovních směn U zaměstnanců s kratší pracovní dobou je prací přesčas práce přesahující stanovenou týdenní pracovní dobu; těmto zaměstnancům nelze práci přesčas nařídit. Prací přesčas není, napracovává-li zaměstnanec prací konanou nad stanovenou týdenní pracovní dobu pracovní volno, které mu zaměstnavatel poskytl na jeho žádost.

## Náhradní volno

Pracovní volno, které poskytuje náhradou za odpracovanou dobu, kdy za normálních podmínek zaměstnanec pracovat neměl (za práci přesčas, práci ve svátek, atp.).

## Nemocenská

Nemocenské je peněžitá dávka, která náleží zaměstnanci, který je podle zvláštního předpisu uznán dočasně neschopným k výkonu svého dosavadního zaměstnání.

## Pracovní úraz

Poškození zdraví zaměstnance nebo smrt zaměstnance úrazem, došlo-li k němu při plnění pracovních úkolů nebo v přímé souvislosti s ním
Pracovním úrazem není úraz, který se zaměstnanci přihodil na cestě do zaměstnání a zpět. Jako pracovní úraz se posuzuje též úraz, který zaměstnanec utrpěl pro plnění pracovních úkolů.

## Vedlejší pracovní poměr

Koná-li zaměstnanec za trvání pracovního poměru, v němž je zaměstnán po stanovenou týdenní pracovní dobu, výjimečně práce také v dalším pracovním poměru, jde o hlavní a vedlejší pracovní poměr. Vedlejší pracovní poměr lze sjednat pouze na kratší než stanovenou týdenní pracovní dobu. Jako vedlejší pracovní poměr se neposuzuje pracovní poměr sjednaný se zaměstnancem na dobu, kdy čerpá dovolenou na zotavenou.

## Zápočtový list

Je povinností zaměstnavatele při ukončení pracovního poměru nebo dohody o pracovní činnosti vydat zaměstnanci **potvrzení o zaměstnání** (tzv. zápočtový list).

## Rekvalifikace

Proces změny dosavadní kvalifikace zaměstnance pomocí získání nových znalostí a dovedností, které zvýší jeho šanci na uplatnění v jiném oboru. S rekvalifikací se setkáš v okamžiku, kdy nenajdeš ve svém vystudovaném oboru uplatnění.

## Pracovní agentura

Zprostředkovává zaměstnání v ČR i v zahraničí. Jsi jejím zaměstnancem nikoli zaměstnancem firmy, pro kterou práci vykonáváš.

## CV (curriculum vitae) = životopis

Základní dokument pro každého kdo hledá práci. Shrnuje dosavadní zkušenosti, vzdělání a předchozí praxi. Bývá vyžadován společně s motivačním dopisem.

## Reference

Doporučení z předchozího zaměstnání, ze školy i z praxe, kterou jsi absolvoval ve škole.

## Personalista

Osoba, se kterou se setkáš při přijímacím pohovoru. Personalista může být buď zaměstnanec personální agentury, nebo přímo firmy, do které se hlásíš.
