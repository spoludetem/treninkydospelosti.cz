---
layout: base
---

# Kde hledat práci

V dnešní době existuje několik možností, jak si najít budoucí zaměstnání. Na začátku bude asi dobře odpovědět si na otázky:

* Co umím?
* Co mohu nabídnout?
* Co hledám?
* Co mne baví?

Kde hledat práci?

* kontaktovat firmy v okolí – zeptej se známých, obejdi místní firmy, zeptej se ve škole
* internet – stačí do vyhledavače napsat „hledám práci“ a webové stránky s nabídkou práce jsou zde:
  * [www.hledampraci.cz/poradna-zamestnani](www.hledampraci.cz/poradna-zamestnani)
  * [www.jobs.cz](www.jobs.cz)
  * [www.prace.cz](www.prace.cz)
  * [www.damepraci.cz](www.damepraci.cz)
* úřad práce [www.portal.mpsv.cz/upcr](www.portal.mpsv.cz/upcr) - zde najdeš přehled úřadů práce v České republice i s kontakty
* inzerce v tisku - i v tištěných novinách se občas objeví nabídka práce.

Na inzerát je potřeba odpovídat hned, abys byl mezi prvními, kdo na něj reaguje.
K odpovědi na inzerát připoj strukturovaný životopis. Pokud je v inzerátu uveden telefonický kontakt, použiji ho pro sjednání schůzky a poznamenej si, kdy a jmenovitě s kým jsi jednal, a co ti bylo sděleno

## 5 zásad, jak se chovat na přijímacím pohovoru

1. **Zanechat dobrý první dojem**

    Na pracovní pohovor bys měl u sebe mít jméno kontaktní osoby, telefon, adresu, případně i mapku místa, kam se máte na schůzku dostavit. Udělej si raději časovou rezervu, abys nepřišel na poslední chvíli (či ještě hůře – pozdě). Pozdní příchod, zadýchaného a upoceného kandidáta nikoho neoslní. Najdi si raději chviličku času, aby se mohl před vstupem do místnosti, kde se pohovor koná, ještě zběžně upravit a překontrolovat svůj zevnějšek. Pozornost je třeba věnovat i správné volbě oblečení. Věř intuici a zaběhnutým společenským pravidlům. Dbej na to, abys vypadal čistě a upraveně. Deodorant a decentní parfém s nevtíravou vůní by měli být samozřejmostí.

2. **Soustředit se plně na pohovor**

    POZOR na to, aby ti uprostřed pohovoru zazvonil mobilní telefon. Snaž se nevymlouvat před budoucím zaměstnavatelem na to, že vyřizuješ „neodkladný“ hovor. Mohl by si myslet, že právě probíhající pohovor pro tebe není důležitý. Dbej také na to, abyste pohovor absolvoval bez žvýkání. Svěží dech je sice správnou vizitkou, ale se žvýkačkou v ústech se ti bude nejen hůře hovořit, ale je také známkou jakéhosi laxního přístupu k nabízené pracovní pozici.

3. **Mluvit věcně k tématu a nenadřazovat se**

    Na položenou otázku odpovídej věcně k tématu. Nerozváděj do detailů své důvody, problémy či jiné pohnutky. Personalisty či zaměstnavatele nebudou tvoje osobní trable zajímat, pokud přímo úzce nesouvisejí s výkonem práce. Nesnaž se rovněž vážnost pohovoru zlehčovat či být přehnaně vtipný. Osobu, která pohovor vede, nech vždy domluvit a projevuj jí v konverzaci úctu. To platí, i v případě, že máš u zaměstnavatele osobní kontakty či jsi profesně zkušenější než tazatel.

4. **Neočerňovat svého předchozího zaměstnavatele**

    Tato zásada je jako vystřižená z klasické učebnice pro personalisty. Když budeš popisovat okolnosti odchodu z předchozího pracovního místa, nikdy se nenech unést emocemi. Mluv vždy fakticky a racionálně. Pomlouvání bývalých kolegů je velmi neprofesionální a nezanechává dobrý dojem. Když začneš sypat řadu stížností na hlavu bývalého šéfa, tvůj nový šéf si nebude jistý, zda neuděláš to samé v budoucnu i jemu.

5. **Nelhat**

    Své vzdělání, dosavadní pracovní zkušenosti, kvalifikaci apod. vždy uváděj podle pravdy a nic si nepřikrášluj. Ne nadarmo se říká, že pravda dříve či později vyjde najevo. Je mnoho způsobů, jak informace, které napíšeš ve svém životopise, může zaměstnavatel ověřit. Lež může mít katastrofální následky na tvoji profesní kariéru a pošramotit ti reputaci. Český trh je relativně malý a informace se šíří rychlostí blesku.

Ať už se chystáš na jakýkoliv přijímací pohovor, přejeme ti hodně štěstí!
